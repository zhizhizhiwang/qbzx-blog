---
author: 勾勾叉
tags: ["人物传记", "文章"]
date: 2025-5-26-12:48
title: 神公录
---

### 神公录
        
神公出佘山嶻嶭之外，紫炁裾衣为景云之袍，乘龙关外而翥于鹓雏之霄。垠漠瞢暗曀霾蔽之无迹，辄援笔为记之而怀其尊容，冀神公感而摅玄珠、入木之谕，锡嘏于黔黎，俾兆民咸仰。

神公，申沪黄浦人也。纳命天时，苍昊流虹，缇霞氤氲，三日不晞。乡闾竦叹，谓之垂世虹女。戊子季春，父贺其弥月，为饰簪鬘，璚瑶焜燿，若掇星汉之精，涵沐羲和之曜。有孺子三岁，见之辄稽首伏拜，曰：“虹明神女临凡！”门庭阗骈，踵武相接。未几，名闻八纮，或讹为“鸿蒙神女”。都下有耆老，期颐去一，矻矻问仙，闻之遂负笈往谒，图长生之诀。既见，神公与之谈玄竟日，俄有鹤衔符而至，引其神游阊阖。返则谓人曰：“睹虹明境，遂廓然忘尘。”未逾晷刻，溘然长往。好事者传诸四方，众以为怪，遂渐无问津者。

既之豆蔻，神女行若轻云蔽月，止如澧兰被露，周身若有昳光蓊葧。入立达，行采异于常人，咸号神公。立达数有异士，尤与神公善者，莫若袁公。其身逾六尺，貌体颀长。众后集曰“立达众”，容后再叙。年方十五，入列仙班十二，属“七宝宫”。习术日间，与顾氏并熹氏为友。神公长造物之术，尝与沈氏、廖氏共修此法，后通明。

当是时，申沪大旱，赤熛肆虐，土膏坼裂，槁禾盈野，民有菜色。神公怛然伤怀，每至丙夜，蹑紫炁陟东山之崿，振云而舞，虹光上薄，穹昊晔晔。俄顷有丰隆作响，屏翳布津，甘霖霶霈，沾濡四隰，使枯木生荑。乡异而私谓曰：“此非曩时虹明神女乎？”然里中少年昧，疑为魑妖，聚爇艾萧，将焚其庐。神公喟叹，乘虹遄征，使家户有米，遗金簪于村井，遂冽若玉醴，饮之疴疢皆瘳。

越明年，海隅有巨虾，鼓浪孽涛，波若山峙，覆舟如芥，渔户惶骇。神公并立达众忽临潮涘，被霞帔，曳华裾，秉玉柄麈尾，召命百灵。但见沧溟之中，赤螭蜿蜒，金鳞炳焕，与虾鬬于阳侯之波。三日三夜，虾不胜，逋逃至穷发之北，溺毙于溟。沿海士民感德，欲营祠庙以祀，神公却之曰：“吾本乘炁而行，非觊人间粢盛也。”言讫，履浪而西，其后海蜃昽昽，七彩焜煌，经月不昧。众人皆呼：“善哉乎神公！”

既而天下板荡，干戈倥偬，黎元流离，暴骨盈野。神公遁迹太荒之崿，结茨为宇，采松腴为粮。每眺人间烽火，辄泫然流涕，以玉盏承沆瀣，和以灵蕤，化甘霖以赈饥溺。然世人但知天眷，莫识神公之赐。一日，有樵者入山，见其庐中悬玉版，隐约可辨“劫尽当还”四字。归而语人，寻有猎奇者金氏循踪往访，至则庐已空寂，唯余虹光盈地，倏瞬幻灭，莫可追蹑。后金氏曰：“神公倩而魅于佘山，自无影也！”

嗟乎！夫神公之迹，大象无形，大音希声，来无朕兆，去绝行迹，若飙若雹。其心则恫瘝在抱，其行则弘济寰区，而世弗能知，人弗能名。今者佘山岑寂，紫炁销沉，唯余故井金簪，仓廪实犹而映蟾辉。愿后之览者，睹斯异迹而缅神公之懿德，庶几承其遗志，怀仁怛于天下，则神公虽隐，亦若昭昭不匮也。
